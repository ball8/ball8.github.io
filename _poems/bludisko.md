---
layout: poem
title: Bludisko
author: Martin Dzik
---

Nádych, výdych , posledné zvyšky síl,  
keď túžiš vstať a odísť,  
nájsť miesto, kde by si sa skryl,  
bez bolesti sa zaobísť.  

Ozvena ticha v prázdnej miestnosti,  
ako keď na zem padá prach,  
návšteva – taká bez hostí,  
počuješ len vlastný strach.  

Sen splýva s realitou. Väzeň v čase,  
od ktorého nemáš kľúč,  
nik ťa nepočuje – zase,  
hoc kričíš z celých pľúc.  
Vyhorený čakáš, či sa niečo zmení,  
no ostaneš tam kde si - zabudnutý v tieni.  

**Autor:** *Martin Dzik*  
