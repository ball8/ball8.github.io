---
layout: poem
title: Paralýza o druhej v noci
author: Martin Dzik
---

Ako jabloň, ktorá nemá jablká,  
človek len nehybne stojí.  
Chce sa premeniť na vlka,  
premeny sa bojí.  

Vysloviť niečo, na čo neexistujú slová.  
Aj tak chcú od neho vety.  
Múza na návšteve bola,  
no našla len dva znivočené svety.  

Ako zaspať bez zatvorených očí,  
ktoré blúdia po stenách?  
Túžba nebojácne skočiť,  
svoj odkaz nechať doznieť v ozvenách.  
Stačí prehodiť sa pod perinou na druhý bok,  
veď to bol len jeden bezvýznamný rok.  



**Autor:** *Martin Dzik*  
