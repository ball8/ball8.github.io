---
layout: poem
title: Kým to príde
---

Usmej sa na mňa, ja ti to vrátim,  
pritúľ sa ku mne, skôr než ťa stratím.  
Zavri oči a počúvaj ako pre teba búši,  
ako to s nami dopadne, už asi tušíš.  

Užívaj si tie chvíle, kým sme ty a ja,  
ešte trochu času nám ostáva.  
Potom budeme už len dvaja neznámi,  
utopíme naše sny a predstavy.  

Ale ešte nemusíme, môžeme spolu prežívať radosť,  
úprimne sa tešiť z maličkostí,  
objavovať v nich dokonalosť,  
vybudovať na sebe závislosti.  

Môžeme chodiť na prechádzky ruka v ruke,  
zachytiť na fotky krásne momenty,  
kým nebudú naše city po záruke,  
nech máme na seba pekné spomienky.  

Môžeme rozumieť jeden druhému bez jediného slova,  
mlčky ležať a hľadať v sebe veci, o ktorých nikto ani netuší,  
veriť si bez toho, aby sme si museli niečo dokazovať,  
liečiť svoje rany na duši.  

Keď to celé prestane dávať význam,  
nebudeme vedieť dať vzťahu zmysel snahou  
odolávať všetkým tým zlým krízam,  
povieme si posledné ahoj.

**Autor:** *Martin Dzik*  
