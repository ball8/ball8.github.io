---
layout: poem
title: Jedinečná
author: Martin Dzik
---

Vnútri tma, vonku šeď,  
vo mne otázka, no žiadna odpoveď.  
Vlastne ani tá otázka nie je jasná.  
Blázon, čo tvrdí, že samota je krásna.

Blázon čo tvrdí, že nie je.  
Plod neistoty zreje,  
v hlave rodí sa hriech,  
ako málo k tomu stačí,  
ach, ten jej smiech ...

Bojím sa, že stratím ...  
... ju, jej dotyky, všetko.  
To je môj nový život ozdobený klietkou,  
modlím sa, nech sa raz vrátim.

Odchádzam – radšej bez rozlúčenia,  
možno sa budeš cítiť opustená,  
možno ja a možno ani nie,  
na toto mi len čas odpovie.

**Autor:** _Martin Dzik_
